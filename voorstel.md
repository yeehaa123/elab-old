# Voorstel inrichting eHumanities lab

In het voorjaar van 2013 is binnen de Faculteit der Geesteswetenschappen een verkenning uitgevoerd naar de wensen en ideeën voor een eventueel eHumanities lab (Koolen & Bod, 2013). Dit onderzoek benadrukt de brede scope die dit lab moet krijgen. Hierbij vallen een aantal dominante thema’s te onderscheiden: ondersteuning en professionalisering, fysieke en virtuele ruimtes, hardware en infrastructuur. Naar aanleiding van deze verkenning is ons verzocht de online onderwijs- en onderzoekscomponent van dit lab nader uit te werken. In dit document geven we de randvoorwaarden waaraan een dergelijke omgeving moet voldoen, en vragen de bevoegdheid en middelen om dit te realiseren. 

Voordat er sprake is van een lab, waarin al deze aspecten gewaarborgd zijn, is het noodzakelijk om al op korte termijn stappen te ondernemen zodat de weg hiernaar toe zo efficiënt mogelijk wordt vormgegeven. Tegelijkertijd is het echter belangrijk niet klakkeloos stappen te ondernemen. In het verleden heeft de faculteit te vaak teveel geïnvesteerd in ad-hoc oplossingen alsmede snel verouderde hardware en software en bijbehorende service contracten. 

Wij zijn van mening dat een succesvol e-lab noodzakelijkerwijs voortkomt uit een coherente en concrete visie op de rol van de ICT binnen het wetenschappelijk onderwijs en onderzoek. Deze visie gaat uit van de volgende vier principes:

+ Training over Support
+ Collaboration over Ownership
+ Convention over Configuration
+ Experimentation over Reproduction

Een uitgebreide beschrijving van deze principes is te vinden in het visie-statement. In dit document beperken wij ons tot de stappen die komend jaar nodig zijn om duidelijk te krijgen hoe we die visie kunnen realiseren.

Wij beperken ons in dit plan bewust tot 2014-2015, omdat wij van mening zijn dat een project van deze omvang en complexiteit een gedegen onderzoek vereist. Voordat we met een plan van aanpak voor meerdere jaren kunnen komen, moeten een aantal factoren eerst onderzocht en getest worden, te weten:

+ toegevoegde waarde van een fysieke ruimte
+ de ervaringen met de pilot van 'Coding the Humanities'
+ de rol van het digitale samenwerkingsplatform, de rol van ICTO, de rol van eindgebruikers
+ de ontsluiting van al aanwezige labs en materiaal
+ maatregelen ter bevordering van samenwerking met andere universiteiten en private partners
+ mogelijkheden tot gedeeltelijke financiering uit tweede en derde geldstromen

Het komend jaar zouden ondergetekenden - Nynke Bos, Jan Hein Hoogstad, Marijn Koolen en Sabrina Sauer - graag de bevoegdheid en de bijbehorende middelen krijgen om een dergelijk onderzoek uit te voeren. Dit zal resulteren in een plan van aanpak voor de komende tien jaar in oktober.  

## Uitvoering

In de verkenningsfase is gebleken dat de wensen van onderzoekers vooral op het hier en nu gebaseerd zijn. De meerwaarde van een fysiek lab is nog onduidelijk, dus de inrichting van zo'n ruimte vergt verder onderzoek, mogelijk via een pilot lab. Dit hoeft de implementatie van een digitaal platform (volgens de principes en strategieën) echter niet te hinderen. Gezien de noodzaak en urgentie van een inhaalslag op het gebied van digitale onderwijs- en onderzoeksmethoden die aan de UvA moet plaatsvinden, is het cruciaal om zo snel mogelijk een digitaal platform waarop de verschillende - al aanwezige en in de toekomst te ontwikkelen initiatieven - samenkomen. 

Het online platform wordt door de FGw zelf ontwikkeld om twee redenen. Ten eerste omdat dit al deels plaatsvindt in de online cursus Coding the Humanities en ten tweede omdat het platform tegemoet moet komen aan specifieke vragen en eisen met betrekking tot Digital Humanities. Deze vragen en eisen gaan verder dan het verzamelen en beschikbaar stellen van informatie, en behoeven een flexibele modulaire omgeving waarbinnen eigen tools ontwikkeld kunnen worden en datasets kunnen worden aangesproken en bewerkt. Tot op heden is een dergelijk platform nog niet ontwikkeld. 

De doelstelling van het platform is daarmee tweeledig: het dient zowel onderwijs (leer/testomgeving voor studenten) als onderzoek (samenwerkingsomgeving voor onderzoekers, zowel docenten als studenten), en maakt onderwijs daarmee ook meer onderzoeksgestuurd. Een voordeel van het werken met een digitaal platform ten opzichte van een fysiek lab, is dat deze ook direct een (inter)nationaal publiek aanspreekt. De kennisdeling en uitwisseling krijgt daarmee automatisch een internationaal karakter. 

Tegelijkertijd kan middels een pilot voor het fysieke lab getest worden in welke vorm een fysieke omgeving bijdraagt aan de doelstellingen van het lab. Hiermee voorkomen we dat er veel geld wordt uitgegeven aan ruimtes en materialen die niet aansluiten bij toekomstige wensen en na korte tijd nauwlijks meer gebruikt worden.

Voor het komend jaar stellen wij voor een vijftal aspecten te benadrukken: 

1. professionalisering van docenten en studenten
2. ontsluiten van de al aanwezige labs en materialen
3. testen van de waarde van een fysiek lab middels een pilot
4. samenwerking met academische en private partners
5. gebruikersonderzoek om eventuele obstakels en toekomstige behoeften in kaart te brengen

Deze vijf aspecten zorgen er voor dat de komende jaren nieuwe vaardigheden, onderzoeksrichtingen en samenwerkingen ontwikkeld worden.

## 1. Professionalisering van docenten en studenten 
  
Het aanbieden van technische ondersteuning en een online omgeving voor statische content zijn onvoldoende. Er zal de komende twee jaar ruime aandacht moeten zijn voor de professionalisering van docenten en het scholen van studenten. Voor de professionalisering en de scholing zal een digitale versie van het fysieke Lab ontwikkeld worden. Hierdoor kan iedereen in zijn/haar eigen tijd en tempo kennis nemen van Digital Humanities, maar werkt FGw ook aan haar eigen onderzoeksplatform die zowel voor onderwijs- als onderzoeksdoeleinden kan worden ingezet. Daarnaast wordt de Digital Humanities Crash Course weer herhaald. 

Er zijn al een aantal initiatieven in gang gezet en in ontwikkeling waarmee staf en studenten zichzelf kunnen professionaliseren. Deze initiatieven - de crash course en twee modules in de minor Digital Humanities - zijn door dezelfde docenten (Jan Hein Hoogstad en Marijn Koolen) ontwikkeld, en sluiten daardoor goed op elkaar aan, en komen voort uit de eerder beschreven bredere visie en benadering. 
In toekomstige crash courses willen we docenten langzaam introduceren in onze visie en kennis laten maken met de bijbehorende technologieën. Hiermee hopen we de overstap naar en acceptatie van deze benadering geleidelijk te verkrijgen. 

In de cursus Coding the Humanities en andere cursussen in de Digital Humanities minor zullen studenten kennis maken met de eerder genoemde principes. Zowel de benadering als de technologieën.


### Coding the Humanities

Het project Coding the Humanities vormt een belangrijk spil in de e-lab strategie. Het traint onderzoekers, maakt gebruik van en promoot open source, bevordert samenwerking tussen GW onderzoekers onderling en met private partners. Het doel is om vanaf 2015 de Coding the Humanities cursus en omgeving open te stellen voor alle studenten en stafleden (en grotendeels ook naar buiten toe). Hierdoor kan iedereen op een voor hen geschikt moment cursussen volgen om zich te professionaliseren en deel te nemen aan de ontwikkeling van het platform.

Voor Coding the Humanities is al geld gereserveerd vanuit de AAA-gelden om de eerste versie van het platform te ontwikkelen, specifiek voor het programmeeronderdeel en de curriculumontwikkeling. Deze vallen buiten de begroting van het huidige plan. 

Voor een bredere, algemenere inzet van het platform is het belangrijk te onderzoeken hoe een digitale leeromgeving ingezet kan worden voor andere onderwijsmodules en voor onderzoeksdoeleinden. Hiervoor is verdere conceptontwikkeling en software-ontwikkeling nodig, en ondersteuning bij het uitrollen van het platform voor alle stafleden en studenten. Ook zijn de eisen voor hardware, software, netwerk en hun onderhoud groter. Hiervoor is budget nodig.

Bij de ontwikkeling van het bredere platform moet ook rekening worden gehouden met het fysieke lab dat gepland is om in 2017 te worden opgezet. De digitale en fysieke labs moeten naadloos op elkaar aansluiten. Dit kan ook d.m.v. een pilot van het fysieke lab onderzocht worden.



### Crash Course Medewerkers

Ook in 2014 wordt er weer een crash course voor stafleden aangeboden. Gezien het grote aantal aanmeldingen voor de eerste crash course lijkt een voldoende aantal deelnemers voor een herhaling gegarandeerd. De cursusmaterialen, de corpora en de (ontwikkelde) tools zullen worden ontsloten via het bovengenoemde online platform. Hiermee wordt de crash course ook bereikbaar voor stafleden die niet aanwezig willen of kunnen zijn of slechts op zoek zijn naar de werking van één specifieke tool, evenals voor studenten.

Tevens stellen wij voor om in het najaar ook een gevorderde versie van de crash course te starten. Hierbij zal net als in 'Coding the Humanities' het programmeren centraal moeten staan. Dit is belangrijk omdat het voor het succes van het digitaal onderwijs en onderzoek aan de UvA (en de hier voorgestelde digitale omgeving) belangrijk is dat de staff niet alleen over basiskennis, maar juist ook over gevorderde kennis beschikt - niet in de laatste plaats omdat de staff naast een rol als gebruiker ook de mogelijkheid moet krijgen om zelf innovatief aan de slag te gaan met de aangeboden digitale tools.


## 2. Aanwezige Labs en beschikbaar materiaal ontsluiten 

In de inventarisatie van Koolen & Bod (2013) worden reeds een aantal aanwezige Labs binnen de FGw genoemd, zoals Digital Methods Initiative Lab, Taallab etc. Deze verschillende labs worden via een overkoepelende website ontsloten om zo de zichtbaarheid van Digital Humanities en de verschillende Labs te vergroten. De Labs die ondersteuning nodig hebben bij het (door)ontwikkelen van hun site, kunnen dit via ICTO krijgen. Daarnaast worden op deze site diverse bronnen over de Digital Humanities ontsloten (denk aan tools) en komt er een prominente verwijzing naar de digitale samenwerkingsomgeving. 


## 3. Pilot Fysiek Lab

Om de toegevoegde waarde van een fysiek lab te onderzoeken is het aan te raden te starten met een pilot lab in 2015. Gezien de strategische elementen stellen we voor om het lab hiervoor te richten op Embedded Researchers. Deze groep vormt een nieuw type onderzoeker en onderzoek maar valt nu nog vaak tussen wal en schip omdat ze geen duidelijke plek en rol hebben binnen de universiteit. 

Een pilot lab kan hen een eigen plaats geven, waardoor ze hun rol kunnen verkennen en versterken. Bovendien brengt het interdisciplinaire projecten naar het lab en vormt het tevens een interface tussen academische en commerciële partners, waarmee deze nieuwe samenwerkingen op een duidelijke plaats onderhouden kunnen worden.

Deze pilot ruimte moet flexibel opgezet zijn, waarbij overigens weinig digitale eisen zijn. Veel digitaal onderzoek kan uitgevoerd worden via servers, die elders zijn opgeslagen. Onderzoekers kunnen grotendeels gebruik maken van eigen middelen (laptops, tablets, etc). 

De ruimte moet ingericht zijn op projectgroepen die overleggen, experimenteren en demonstreren. Hiervoor zijn presentatiemogelijkheden (projector e.d.) en whiteboards nodig.
Bij het opzetten van de pilot moet ook rekening worden gehouden met een aantal punten:

+ aansluiting op het digitale samenwerkingsplatform: dit platform biedt zowel training in digitale vaardigheden als de mogelijkheid om digitaal samen te werken. Het fysieke lab moet hier complementair aan zijn.
+ de rol van IC en ICTO: zij zullen technische ondersteuning leveren. Dit kan deels op afstand, maar een grote fysieke afstand tussen lab en vooral ICTO maakt de samenwerking minder flexibel. Gezien de huidige koers binnen de faculteit om alle ICT gerelateerde processen (Onderwijs, Onderzoek en Bedrijfsvoering/Administratie) te centraliseren lijkt het wenselijk om de pilots met betrekking tot het fysieke lab te plaatsen dichtbij de huidige ICT/ICTO afdeling.
+ de crash courses zijn een goede manier om stafleden beter bekend te maken met de mogelijkheden van het lab. Het is aan te raden om de crash courses in het lab te laten plaatsvinden.
+ inclusiviteit: de opkomst van Digital Humanities heeft gezorgd voor een wij-zij discussie, waarbij veel geesteswetenschappers zich buitengesloten voelen in de ontwikkelingen op dit gebied. Voor de pilot is het van groot belang dat het zich richt op alle disciplines binnen de faculteit. Dit is een extra reden om ons in eerste instantie te richten op de embedded researcher. Deze groep representeert de volledige faculteit. 


## 4. Samenwerking

Zoals eerder genoemd is samenwerking in geesteswetenschappelijk onderzoek steeds meer een vereiste, zowel vanuit de financieringsinstrumenten als vanuit de interdisciplinaire aard van veel digitaal geesteswetenschappelijk onderzoek. Gelukkig leent digitaal onderzoek zich uitstekend voor uitgebreide samenwerking. 

Maar samenwerking gaat niet vanzelf. Geesteswetenschappers hebben een lange traditie van individueel onderzoek doen en een overstap naar samenwerking vergt een cultuurverandering. Om samenwerking te faciliteren moet hier in zowel de digitale als fysieke onderzoeksomgeving rekening worden gehouden. Wij zijn van mening dat onderzoekers vanaf de eerste kennismaking met het lab meteen aangemoedigd moeten worden om samen te werken en hun onderzoeksmateriaal te delen. Onderzoek naar gebruikersbetrokkenheid in digitale tool-ontwikkeling toont aan dat digitale onderzoeksomgevingen niet alleen zouden moeten faciliteren, maar ook - door middel van het benadrukken van open samenwerking - gebruikers moeten stimuleren actief samen te werken. Dit vereist een gebalanceerde aanpak waar enerzijds facilitatie en anderzijds aanmoediging deel van uitmaakt; hierdoor krijgen gebruikers de mogelijkheid samen te experimenteren.

Op dit moment hebben veel geesteswetenschappers zelf weinig ervaring hiermee. De gemeenschap van software-ontwikkelaars heeft hier echter al decennia lang ervaring mee en hiervoor zeer nuttige en betrouwbare oplossingen gevonden. Tools als Dropbox en vooral GitHub zijn specifiek ontwikkeld om makkelijk te kunnen samenwerken, en materiaal te kunnen delen, aanpassen, uitbreiden en hergebruiken. Het adopteren van GitHub als gedeelde werkplaats brengt een radicale cultuuromslag met zich mee. Het moedigt gebruikers aan om repositories open te stellen voor iedereen, wat samenwerking en hergebruik bevorderd. Tevens zijn aspecten als metadatering en versiebeheer automatisch ingebouwd, waardoor het gebruik van GitHub goed aansluit bij ontwikkelingen als Research Data Management van de UB.

Samenwerking kan het lab ook goedkoper maken, doordat andere partijen meewerken en daarmee impliciet meebetalen. Het is dus zeer belangrijk dat we actief opzoek gaan naar samenwerking en ons duidelijk naar buiten toe presenteren. Hierbij is van belang te benadrukken dat het zoeken naar samenwerking met partners goed aansluit bij een open innovatie trend; niet alleen publieke en onderzoekspartijen zoeken naar samenwerkingsverbanden, ook in de private sector is een sterke vraag naar samenwerking met kennisinstellingen.

Huidige en mogelijk toekomstige partners zijn:

+ Academische Partners
  + VU (via de Digital Humanities minor en CHAT)
  + KNAW Geesteswetenschapen (via CHAT)
  + UC Irvine (Geoffrey Bowker), 
  + Stanford University (John Willinsky), 
  + University of Virginia (Said Vaidhyanathan)
  + University of Humboldt in Berlin (Wolfgang Ernst)

+ Private Partners
  + Google (Google Dart: programmeertaal voor web applicaties, Coding the Humanities)
  + Apereo (Open Academic Collaboration, Cambridge)
  + Edx (online cursusplatform, MIT)
  + Dark Horse (experimentele fysieke omgevingen)
  + Lifely, Bocoup (trainen van digitale vaardigheden)
  + Weyeser, Tulp Interactive (data-gedreven onderzoek en visualitie)
  + LustLab (expermentatie met digitale en fysieke media)
  + Cast Your Art (digitaal erfgoed)

## 5. Gebruikersonderzoek

Gedegen gebruikersonderzoek maakt ook deel uit van dit onderzoek; juist het grondig onderzoeken van (impliciete) wensen van (toekomstige) gebruikers tijdens het pilotproject geeft de noodzakelijke inzichten voor de succesvolle doorontwikkeling van het project. Op het moment hebben wij al een drietal klankboordgroepen in het leven geroepen om dit proces te monitoren. Één studiegroep die uitsluitend bestaat uit studenten en promovendi, één UvA interne expertisegroep, en een derde internationale board of advisors. De ervaring met de pilot en de gesprekken met de verschillende expertisegroepen moeten leidend zijn voor het vervolg van dit ambitieuze project.

Deze pilot biedt ook de mogelijkheid om gebruikersonderzoek te doen. De inventarisatie van wensen voor een lab onder stafleden leverde met name wensen voor het hier en nu. Met een zorgvuldig onderzoek naar de gebruikers en hun wensen, behoeften en toekomstige plannen kan een beter beeld verkregen worden wat een toekomstig lab mogelijk moet maken.


## Gevraagd Besluit

Uit bovenstaande analyse blijkt dat een digitale onderzoeksomgeving de hoogste prioriteit heeft. Het opzetten van een dergelijk platform is een omvangrijk en complex project, omdat het zowel onderwijskundig, technisch, en juridisch aan zeer hoge eisen moet voldoen. Ook moet het goed aansluiten bij de verschillende labs die al aan de UvA bestaan, of momenteel in ontwikkeling zijn. Met een pilot voor het fysieke lab kunnen we verkennen wat de meerwaarde van een fysiek lab is. We stellen daarom voor de komende maanden gedegen onderzoek te doen naar de randvoorwaarden voor en implementatie van deze onderzoeksomgevingen. Een stappenplan en het benodigd budget zijn in aparte documenten meegestuurd. 

Concreet stellen wij daarom voor om in oktober 2014 met een uitgebreid plan van aanpak en bijbehorende tijdsplanning en begroting voor langere termijn te komen. Ondergetekenden vragen het bestuur om ons het mandaat te geven om de komende maanden dit verkennende onderzoek uit te voeren. 


